Caro amico, stai per iniziare un nuovo anno scolastico, e ovviamente tutto ti sembrerà e sarà un po’ più difficile. Devo confessarti che per me i compiti scritti non sono mai stati un grosso problema, anche perché li facevamo di frequente ed erano quasi “abituali”. Certo, ovviamente, alcuni mi sono piaciuti meno di altri, ma nel complesso <M T scrivevo abbastanza volentieri tutti. Ricordo che mi piacevano molto i “Binomi fantastici” che la nostra maestra ogni tanto ci faceva fare. Insieme sceglievamo due parole (che potevano essere nomi o aggettivi) che non avevano nulla in comune. Noi dovevamo inventare e scrivere una storia in cui entrambi gli oggetti sarebbero diventati i protagonisti. Quell’esercizio mi piaceva molto perché faceva fruttare la fantasia, anche se non sono solo i temi fantasiosi a piacermi: mi è piaciuto, infatti, scrivere anche un tema che, alla fine della quinta, la maestra ci ha fatto svolgere: presentare e accogliere alle scuole elementari i bambini che stavano finendo il terzo anno di materna. In realtà, ora che ci penso, i temi che non mi sono piaciuti sono stati ben pochi. Non amavo tanto quelli in cui dovevo parlare delle mie vacanze, perché mi mettevano un po’ malinconia. Però con la mia maestra farai temi molto spesso, perciò un po’ ti abituerai e, dopo poco, sono sicura che ti piacerà anche: la classe si fa silenziosa, e, spesso, la maestra dà anche la possibilità di svolgere i temi in coppia. Lei li apprezza, per la maggior parte, ma può anche arrabbiarsi e “scoppiare” le coppie. La mia maestra, ricordati, è molto severa, ma è anche molto brava ed è buona, in fondo. Certi temi sono più difficili, e dovrai sforzarti un po’ di più, ma non ti preoccupare: spesso i temi più difficili sono anche i più belli e recano maggiore soddisfazione, se li fai bene. Per quanto riguarda il modo di correggere, la maestra ne ha uno tutto suo: prima ascolta l’inizio del tema mentre lo stiamo ancora scrivendo. Poi li ritira e li corregge, uno per uno. In quinta, se hai svolto un bel tema, la maestra ti mette un timbro sul quaderno, perché lei conserva in classe una scatola di timbri francesi. Può sembrare strano, ma è incredibile quanta soddisfazione può dare un semplice timbro! Se hai problemi con la scrittura, comunque, non ti preoccupare. Prima o poi ci sarà un tema in cui ti riconoscerai e che potrai svolgere bene. Ah, e ricordati che la maestra controlla sempre gli errori di ortografia, fai attenzione!  Spero comunque, che ti troverai bene in quest’ultimo anno di elementari, che è molto importante e che non scorderai mai.