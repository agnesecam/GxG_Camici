Cara Francesca, in quinta elementare sono sicura che ti sentirai la più grande della scuola, come infatti sei, e volevo dirti, come prima cosa, di goderti quest’anno perché il prossimo sarai la più piccola. Non è brutto, non ti preoccupare, perché ti farai molti amici più grandi che, vedrai, saranno molto simpatici. Io in quinta ero molto preoccupata per l’anno dopo, ma le maestre non hanno fatto altro che rassicurarmi. Sicuramente, ti sembreranno noiosissime le cronache di tutte le uscite ma vedrai che dovrai ringraziare perché in prima media non potrai sicuramente evitarle. Però diventerà divertente perché tornerai indietro con la mente di qualche giorno e ricostruirai tutta la giornata, ora per ora. Per questo genere di lavoro, ma anche per i temi normali, ti consiglio di fare una scaletta, su un foglio di brutta, dove appuntare tutte le tue idee per non farti sfuggire neanche uno spunto! Vedrai che sicuramente te la dirà la maestra Daniela! Riguardo a me posso dirti che ho sempre amato più fare i temi che i compiti di matematica. Li trovavo più adatti a me perché non dovevo dare una risposta secca, ma dovevo aprire un discorso e per me era molto meglio. C’erano però alcune difficoltà: ti sarà certamente capitata l’unica traccia che non avresti voluto oppure proprio la tua preferita sulla quale, però, appena presa in mano la penna, non sapevi più che scrivere, ma è normale!! Faccio però ancora qualche errore d’ortografia che voglio completamente eliminare, per questo ti consiglio di fare esercizi in più dopo aver finito i compiti assegnati di grammatica, io lo facevo e sono molto migliorata. Ho sempre preferito i testi descrittivi che la maestra ci faceva molto mentre su quelli narrativi andavo meno forte. Non sopportavo invece, i temi del racconto delle vacanze perchè avevo così tante cose da scrivere che facevo una gran confusione. La maestra Daniela ti farà venire alla lavagna parecchie volte a fare dettati e analisi grammaticali, sono tremende ma, fidati Francesca, ti serviranno. Credo che aspetterai con ansia la consegna del compito soprattutto per vedere gli errori fatti. Poi dovrai trascriverli sul quaderno e fare il famoso correggo. A me faceva fare almeno cinque righe di una stessa parola. Occhio, infine, al tempo, consegna nel giusto orario e non sgarrare, altrimenti perderai un voto. Ti auguro fortuna e spero che seguirai questi consigli, mi raccomando, fai sempre la brutta e studia. Baci!