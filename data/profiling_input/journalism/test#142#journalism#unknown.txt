ROMA. Ci sono l'Afghanistan, il Sudan e la Siria, colpiti dalla siccità. C'è il Bangladesh, che deve fare i conti con una durissima stagione di monsoni. C'è la Repubblica Centrafricana, dove le violenze sono ricominciate. E poi c'è Haiti, con la sua imminente stagione degli uragani, e ancora Iraq, Myanmar e Saheldi, con i loro periodi di magra. Milioni di persone a rischio. Un nuovo rapporto della FAO lancia l'allarme su alcune delle crisi umanitarie più sottovalutate, bisognose con urgenza di risposta umanitaria e assistenza agricola. In queste aree siccità, inondazioni, carestia e conflitti, senza l'assistenza adeguata, metteranno a rischio la vita di milioni di abitanti. Secondo l'agenzia delle Nazioni Unite servono immediatamente 120 milioni di dollari per assistere 3,6 milioni di persone da adesso alla fine dell'anno. Complessivamente la FAO ha ricevuto meno del 30% del miliardo di dollari richiesto all'inizio dell'anno per aiutare 33 milioni di bisognosi nel mondo; in alcuni casi, solo il 6% del fabbisogno. "Dobbiamo garantire che nessuno venga lasciato indietro", spiega Dominique Burgeon, direttore della divisione Emergenze e riabilitazione della FAO, leader del programma strategico "Resilienza". L'incubo siccità. In Siria, la siccità potrebbe esacerbare l'impatto di anni di conflitti, creando ulteriori gruppi di sfollati costretti a lasciare le proprie case e minando ulteriormente la produzione di cibo. Nonostante le sfide che ha dovuto affrontare, il settore agricolo continua a sostenere quasi la metà della fornitura di cibo del Paese, fungendo da ancora di salvezza per milioni di persone. Situazione simile in Sahel e Sudan, dove le popolazioni pastorali stanno lottando per far fronte agli effetti della siccità e dell'imminente stagione magra. Sementi, attrezzi agricoli, mangimi per gli animali, riabilitazione delle infrastrutture idriche e dei punti d'acqua, campagne di vaccinazione e trattamento degli animali, miglioramento della gestione del suolo e dell'acqua, trasferimenti di contante e soldi in cambio di lavoro. Queste popolazioni hanno bisogno di tutto questo e di molto altro ancora. E non c'è tempo da perdere.