Genoa, un giorno da gladiatori. Dopo le "belve" di Sottil, le "Iene" di Bizzarri e Kessisoglu, ecco i "gladiatori" della Nord. Sui gremitissimi spalti del campo di allenamento di Pegli, durante la rifinitura di ieri, è infatti stato esposto un enorme striscione che recitava "Domani al nostro segnale scatenate l' inferno". Un invito alla squadra a fare oggi un sol boccone dell' Arezzo e una citazione dal film "Il gladiatore", visto che lo striscione in questo è direttamente derivato da un frase pronunciata da Russell Crowe nella famosa pellicola diretta da Ridley Scott. La settimana rossoblù è stata quindi tutto un fiorir di metafore per caricare un match di fondamentale importanza come quello di oggi contro l' Arezzo. Una partita in cui la squadra di Cosmi deve dare un importante segnale di riscossa dopo la brutta sconfitta di Treviso. Tutti si sono stretti attorno al vecchio Grifo e la manifestazione di maggior affetto è stata proprio quella di ieri, visto che erano almeno un migliaio i tifosi che hanno affollato il Pio per assistere alla rifinitura, rispondendo in pieno all' appello dell' Ottavio Barbieri e dell' Associazione Club Genoani. I giocatori hanno così potuto allenarsi accompagnati dal sottofondo di cori da stadio e con uno sventolio di bandiere degno di una partita di campionato. Alla fine tutti i giocatori si sono recati sotto i tifosi per applaudirli e Cosmi ha lanciato al pubblico un pallone e la sua pettorina da allenamento: «Ho allenato a lungo in serie C e vi posso garantire che gli spettatori che c' erano a Pegli per la rifinitura lì spesso in certi stadi non si vedono la domenica in campionato. Non so cosa possa aspettarmi per la partita di oggi, ma sarà qualcosa di altrettanto eccezionale. Un simile affetto non può lasciare indifferenti i giocatori con qualcosa dentro: produce adrenalina, voglia di giocare. Non credo tensione perché i tifosi ci hanno chiesto di fare quello che sappiamo e metterci il massimo impegno, non di più». Di fronte il Genoa si troverà un Arezzo che non ha rispettato i pronostici estivi e le promesse di inizio campionato e che ha sostituito lo zemaniano Marino con il più pragmatico ed esperto Tardelli. «La partita di andata, un bellissimo 2-2, aveva fatto pensare che le due squadre si sarebbero ritrovate nel ritorno con una classifica importante. Per noi è stato così, non per l' Arezzo. Ha avuto tanti infortuni e tanta sfortuna, ma resta una squadra di valore, con giocatori importanti per questa categoria». Cosmi ha quindi grande rispetto dell' Arezzo, anche se ci terrebbe moltissimo a vincere contro una sua ex squadra, dopo i due pari dell' andata e la sconfitta al ritorno contro il Perugia. A livello di formazione il tecnico ha recuperato tutti, anche Lamacchi e Tosto. La voglia matta di schierarli entrambi c' è ma la sensazione è che il primo (vittima in settimana di una distorsione alla caviglia) dovrebbe miracolosamente essere in campo, il secondo alla fine essere risparmiato per dopo la sosta. Tanti dubbi anche a centrocampo ma alla fine a vincere dovrebbe essere ancora una volta la tradizione con il rientro di Zanini a sinistra, la conferma di Lazetic a destra e la presenza del duo Tedesco-Brevi in mezzo.